La Rochelle (także La Rocheile, w języku polskim dawniej Roszella) – miasto w zachodniej Francji, w regionie Nowa Akwitania, w departamencie Charente-Maritime, nad Zatoką Biskajską. Jest portem morskim i ośrodkiem turystycznym.
Według danych na rok 2004 gminę zamieszkiwały 80 055 osoby, a gęstość zaludnienia wynosiła 2815 osób/km² (wśród 1467 gmin regionu Poitou-Charentes La Rochelle plasuje się na 2. miejscu pod względem liczby ludności, natomiast pod względem powierzchni na miejscu 193.). Jedną z letnich atrakcji jest słynny na całą Francję festiwal muzyczny Francofolies, odbywający się tu od 1985 roku.
La Rochelle stała się ważnym portem w XII wieku, gdy książę Wilhelm X Święty pokonał Isambert de Châtelaillon w 1130 i zniszczył konkurencyjny port w Châtelaillon. W 1137 r. Wilhelm X nadał La Rochelle przywilej wolnego portu, handlu i samorządu. Jego córka Eleonora Akwitańska w 1152 roku poślubiła Henryka Plantageneta, który dwa lata później został królem Anglii jako Henryk II, a tym samym La Rochelle znalazło się pod panowaniem Anglików, do czasu, gdy Ludwik VIII Lew zdobył miasto w 1224 roku. Anglicy podczas panowania nad miastem wybudowali w 1185 r. zamek Vauclair, którego pozostałości są nadal widoczne na Place de Verdun.
Od 1139 roku dzięki nadaniom Eleonory Akwitańskiej w mieście mieli swoją siedzibę Templariusze, którzy stworzyli tu swoją największą nad Oceanem Atlantyckim bazę dla floty zakonnej, aż do likwidacji zakonu w 1307 roku.
Podczas Wojny stuletniej między Francją i Anglią, po Traktacie z Bretigny w 1360 roku La Rochelle ponownie znalazło się pod panowaniem króla Anglii. Jednak w 1372 roku po bitwie morskiej pomiędzy flotami kastylijsko-francuską i angielską miasto wypędziło Anglików. Do XV wieku La Rochelle było największym francuskim portem nad Oceanem Atlantyckim.
Od połowy XVI w. przez kilkadziesiąt lat było politycznym i militarnym ośrodkiem hugenotów. W 1627 miasto-twierdza wystąpiło w sojuszu z Anglią przeciwko rządowi i faworytowi króla, Richelieu. Poddało się po ponad 14-miesięcznym oblężeniu, tracąc przywileje handlowe i uprawnienia edyktu nantejskiego, zachowując jednak wolność kultu.
Obecnie w La Rochelle wytwarza się nawozy sztuczne, tworzywa sztuczne i cement. Jest tu stocznia, tartaki, fabryka konserw rybnych oraz fabryka pojazdów szynowych Alstom.
Port handlowy La Rochelle jest nazywany także La Pallice od dzielnicy, w której się znajduje. Podczas II wojny światowej była tam ważna baza niemieckich okrętów podwodnych.
Ratusz z XV-XVI wieku (Hôtel de ville)
Fortyfikacje miejskie
Wieża Saint-Nicolas z XIV wieku (w porcie)
Wieża de la Lanterne z XV wieku
Wieża de la Chaîne z 1390 roku
Brama miejska Grosse Horloge
mury obronne
Katedra św. Ludwika - budowana w latach 1742-1857
Kościół Saint-Sauveur z XV wieku
Kościół Notre-Dame-de-Cougnes z 1653 roku
Fort Boyard (budowla)
Wyspa Île de Ré z portem i cytadelą
Rozlewiska Marais Poitevin
Doki niemieckich U-Bootów z czasów II Wojny światowej
Fontanna du Pilori z XVIII wieku
Orbigny-Bernon Museum
Muséum d'histoire naturelle de La Rochelle
W mieście znajduje się stacja kolejowa Gare de La Rochelle.
fizyk i przyrodnik René Antoine Ferchault de Réaumur
Eugène Fromentin - malarz i pisarz
Jean-Loup Chrétien - astronauta
John Theophilus Desaguliers - filozof, fizyk
Jacques Nicolas Billaud-Varenne - polityk, jakobin
Lubeka, Niemcy
New Rochelle, Stany Zjednoczone
Akka, Izrael
As-Sawira, Maroko
Santiago de Figueiró, Portugalia
Pietrozawodsk, Rosja
Corrientes, Argentyna
Oficjalna strona miasta
Źródło danych: Francuski urząd statystyczny (fr.).